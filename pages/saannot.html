<!DOCTYPE html>
<html lang="fi">
<body>
  <div class="container mt-4">
    <div class="row">
      <div class="col-md-11">
	<h1>S&auml;&auml;nn&ouml;t</h1>
	<p>
	  <strong>1 §</strong><br>
	  Yhdistyksen nimi on Suomen Tilastoseura r.y., ruotsiksi
	  käännettynä Statistiska Samfundet i Finland r.f. ja sen
	  kotipaikka on Helsingin kaupunki.
	</p>
	<p>
	<strong>2 §</strong><br>
	Seuran tarkoituksena on edistää tilastotiedettä sekä toimia
	tilastotieteilijöiden ja muiden tilastoalasta kiinnostuneiden
	henkilöiden yhdyssiteenä. Tarkoituksensa toteuttamiseksi seura
	tukee jäsentensä tilastollista tutkimustyötä, toimeenpanee
	esitelmä- ja keskustelutilaisuuksia sekä edistää muullakin
	vastaavalla tavoin jäsentensä ammattitaidon
	kohottamispyrkimyksiä, harjoittaa julkaisutoimintaa ja on
	yhteistyössä muissa maissa toimivien vastaavien yhdistysten
	kanssa.
	</p>
	<p>
	  <strong>3 §</strong><br>
	  Seuran jäsenet ovat joko varsinaisia jäseniä, kunniajäseniä,
	  ainaisjäseniä, kirjeenvaihtajajäseniä tai kannattajajäseniä.
	</p>
	<p>
	  <strong>4 §</strong><br>
	  Seuran varsinaiseksi jäseneksi pääsee tilastotieteilijä tai
	  muu tilastoalasta kiinnostunut henkilö, jonka seuran
	  hallitus hyväksyy. Varsinainen jäsen suorittaa
	  kalenterivuosittain jäsenmaksun, jonka suuruuden seuran
	  vuosikokous määrää. Hallitus voi hyväksyä varsinaisen
	  jäsenen ainaisjäseneksi, mikäli tämä maksaa vuosikokouksen
	  määräämän kertakaikkisen ainaisjäsenmaksun. Varsinaisen
	  jäsenen jäätyä vanhuuseläkkeelle hänen ei tarvitse suosittaa
	  jäsenmaksua, jos hän on ollut seuran jäsenenä keskeytyksettä
	  viitenätoista lähinnä edeltäneenä vuotena ja maksanut tuolta
	  ajalta jäsenmaksunsa. Jäsenen, joka ei kahdelta vuodelta ole
	  maksanut hänen suoritettavakseen kuuluvaa jäsenmaksua voi
	  hallitus katsoa eronneeksi.
	</p>
	<p>
	  <strong>5 §</strong><br>
	  Kunniajäseneksi seuran kokous voi hallituksen esityksestä
	  kutsua tilastotiedettä tai muuta tilastoalaa ansioituneesti
	  edistäneen henkilön. Kunniajäsen ei suorita jäsenmaksua.
	</p>
	<p>
	  <strong>6 §</strong><br>
	  Kirjeenvaihtajajäseneksi seuran kokous voi hallituksen
	  esityksestä kutsua jonkun ulkomaisen tilastoalalla
	  ansioituneen henkilön. Kirjeenvaihtajajäsenellä ei ole
	  äänioikeutta eikä hän suorita jäsenmaksua.
	</p>
	<p>
	  <strong>7 §</strong><br>
	  Kunniajäseneksi voi seuran kokous hallituksen esityksestä
	  hyväksyä yksityisen henkilön tai oikeuskelpoisen yhteisön,
	  joka tukee seuran toimintaa suorittamalla vuosittain
	  kannatusjäsenmaksun, jonka suuruuden seuran vuosikokous
	  määrää. Kannattajajäsenellä ei ole äänioikeutta seuran
	  kokouksissa.
	</p>
	<p>
	  <strong>8 §</strong><br>
	  Seuran jäsenet voivat muodostaa rekisteröimättömiä
	  alueosastoja. Alueosaston johtosääntö ja siihen tehtävät
	  muutokset on alistettava seuran kokouksen hyväksyttäviksi ja
	  siitä on ilmoitettava kokouskutsussa. Alueosaston asioita
	  hoitaa alueosaston vuosikokouksessa valittu
	  johtokunta. Alueosaston taloutta hoidetaan emäseuran
	  alaisuudessa.
	</p>
	<p>
	  <strong>9 §</strong><br>
	  Seuran toimintaa johtaa hallitus, johon kuuluvat
	  toimintavuodeksi kerrallaan valitut esimies, varaesimies,
	  sihteeri, rahastonhoitaja sekä vähintään kolme ja enintään
	  kuusi muuta hallituksen jäsentä. Hallitus, jonka
	  puheenjohtajana toimii esimies, nimittää tarpeelliset
	  toimihenkilöt. Hallitus on päätösvaltainen, kun vähintään
	  puolet sen jäsenistä, esimies tai varaesimies mukaan
	  luettuna on läsnä. Hallituksen kokouksiin voi olla
	  mahdollista etäosallistua tietoliikenneyhteyden tai muun
	  teknisen apuvälineen avulla. Mahdollisuudesta
	  etäosallistumiseen ilmoitetaan kokouskutsussa.
	</p>
	<p>
	  <strong>10 §</strong><br>
	  Seuran nimen kirjoittaa esimies yhdessä jonkun muun
	  hallituksen jäsenen kanssa tai esimiehen ollessa estyneenä
	  varaesimies yhdessä jonkun muun hallituksen jäsenen
	  kanssa. Maksumääräyksissä seuran nimen kirjoittaa
	  rahastonhoitaja yksin. Hallitus voi määrätä yhdistyksen
	  jäsenen kirjoittamaan yksin yhdistyksen nimen.
	</p>
	<p>
	  <strong>11 §</strong><br>
	  Tilivuosi on kalenterivuosi. Tilit ja seuran hallintoa
	  koskevat asiakirjat on viimeistään tammikuun 20. päivänä
	  annettava seuran tilintarkastajille tai
	  toiminnantarkastajille, joiden tulee viimeistään tammikuun
	  31. päivänä antaa hallitukselle seuralle osoitettu
	  kirjallinen kertomus toimittamastaan seuran toiminnan ja
	  hallinnon tarkastuksesta.
	</p>
	<p>
	  <strong>12 §</strong><br>
	  Seuran vuosikokous pidetään helmikuussa. Vuosikokouksessa on
	  käsiteltävä seuraavat asiat: 1) hallituksen kertomus
	  edellisen vuoden toiminnasta ja seuran tilinpäätös
	  edelliseltä vuodelta 2) tilintarkastuskertomus tai
	  toiminnantarkastuskertomus ja vastuuvapauden myöntäminen
	  hallitukselle ja toimihenkilöille 3) jäsenmaksujen
	  määrääminen, 4) päätetään hallituksen jäsenmäärä, vähintään
	  seitsemän ja enintään kymmenen jäsentä. 5) esimiehen,
	  varaesimiehen, sihteerin, rahastonhoitajan ja muiden
	  hallituksen jäsenten sekä kahden tilintarkastajan tai kahden
	  toiminnantarkastajan ja kahden varatilintarkastajan tai
	  kahden varatoiminnantarkastajan vaali seuraavaksi
	  toimintakaudeksi.
	</p>
	<p>
	  <strong>13 §</strong><br>
	  Seuran kokouksesta ilmoitetaan sanomalehti-ilmoituksella tai
	  kutsukirjeellä postitse tai sähköpostitse niille jäsenille,
	  jotka ovat ilmoittaneet yhdistykselle sähköpostiosoitteensa
	  sekä lisäksi yhdistyksen kotisivulla
	  internetissä. Vuosikokouksesta ja kokouksesta, jossa
	  käsitellään seuran sääntöjen muuttamista tai seuran
	  purkamista, tämä ilmoitus on tehtävä vähintään 7 päivää
	  ennen kokousta ja muista kokouksista vähintään 4 päivää
	  ennen kokousta.
	</p>
	<p>
	  <strong>14 §</strong><br>
	  Seuran purkautuessa sen varat on luovutettava seuran päämääriä
	  edistäviin tarkoituksiin. Purkamispäätöksen tekevä kokous määrää
	  tarkemmin varojen käytöstä.
	</p>
      </div>
    </div>
  </div>
</body>
</html>
